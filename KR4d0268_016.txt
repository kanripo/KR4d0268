# -*- mode: mandoku-view; -*-
#+TITLE: 渭南文集
#+DATE: 2015-09-11 14:12:35.034645
#+PROPERTY: ID KR4d0268
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 16
#+PROPERTY: FILE SB04n0409-016渭南文集-卷第十六.
<pb:KR4d0268_SBCK_016-1a>¶
渭南文集巻第十六¶
　　　　　　山　隂　陸　游　務觀¶
　　　　碑¶
　　　　　成都府江瀆廟碑(五月一日/淳熙四年)¶
　　自古水土之功莫先乎禹紀其事莫備乎禹¶
　　貢之篇禹貢之所載莫詳乎江漢曰嶓冡導¶
　　漾東流為漢又曰岷山導江(某)嘗登嶓冢之¶
　　山有泉涓涓出兩山間是為漢水之源事與¶
　　經合及西逰岷山欲窮江源而不可得蓋自¶
<pb:KR4d0268_SBCK_016-1b>¶
　　蜀境之西大山廣谷谽谺起伏西南走蠻夷¶
　　中皆岷山也則江所従來尤荒逺難知而漢¶
　　過三澨至大别之麓亦卒附江以達于海故¶
　　江爲四瀆之首三代典祀秩視諸侯而楚大¶
　　國亦以爲望有事必禱祠焉可謂盛哉成都¶
　　自唐有江瀆廟其南臨江唐末節度使髙駢¶
　　大城成都廟與江始隔厯五代之乱滛昏割¶
　　裂神弗受職廟亦弗治　宋興乾德三年平¶
　　蜀越八年當開寳六年有　詔自京師繪圖¶
<pb:KR4d0268_SBCK_016-2a>¶
　遣工侈大廟制傑閣廣殿脩廊䆳宇聞於天¶
　下慶暦七年故太師忠烈潞公以樞宻直學¶
　士來作牧則又築大堂並廟東南以為徹祭¶
　飲福之所而廟益宏麗矣厥後雖屢繕治有¶
　司不力&KR0906;以大壊上漏旁穿風雨入屋支傾¶
　苴鏬苟偷歲月淳熙二年六月今尹敷文閣¶
　待制范公之始至也躬執性幣祗肅祀事既¶
　退讀開寳中修廟碑惕然改容曰此　太祖¶
　皇帝之詔敢弗䖍南出登堂見忠烈公之識¶
<pb:KR4d0268_SBCK_016-2b>¶
　則又嘆曰潞國予自出也敢弗嗣始有葺廟¶
　意矣㑹歲旱公潔齋以禱曰三日而雨且大¶
　治祠宇以報如期髙下洽足歲以大穰公饒¶
　私餘蠻夷順服乃自三年某月庀工訖四二¶
　五月廟成總其費木以章計者八千一百年¶
　十有八竹以箇計者四萬九千四百七十甎¶
　甓釘以枚計者十八萬七千七百二十有四¶
　丹青黝堊以斤計者一萬八十有七梓匠役¶
　徒以口計者二萬三千八百為屋二百有九¶
<pb:KR4d0268_SBCK_016-3a>¶
　間墻六千八百七十尺廟之制度復還開寳¶
　慶暦之盛而有加焉於是府之屬吏來請其¶
　刻文麗牲之石且繫以詩詩曰¶
　　　　井絡之躔　下應岷山¶
　　　　蟠踞華夷　江出其間¶
　　　　奔蹴三峽　放于荆揚¶
　　　　我考禹跡　九州茫茫¶
　　　　千礎之宫　肇自開寳¶
　　　　吏靡嚴恭　庭有茀草¶
<pb:KR4d0268_SBCK_016-3b>¶
　　　　范公來止　事神是力¶
　　　　廟未克成　當食太息¶
　　　　江流東傾　于海朝宗¶
　　　　廟成公歸　與江俱東¶
　　　　壮哉湯湯　環我蜀城¶
　　　　萬古不竭　亦配公名¶
　　　　　行在寧夀觀碑¶
　紹興二十年十月詔賜行在三茆堂名曰寧¶
　夀觀因東都三茆寧夀院之舊也初　章聖¶
<pb:KR4d0268_SBCK_016-4a>¶
　　皇帝建㑹靈觀實為崇奉之始至是　髙宗¶
　　皇帝方躋天下於仁夀之域尤垂意焉廼命¶
　　道士蔡君大象知觀事䝉君守亮副之許其¶
　　徒世守又命中貴人劉君敖典領置吏胥給¶
　　清衛兵略用　大中祥符故事後十年敖遂¶
　　請棄官専奉寧夀香火詔如所請賜名能真¶
　　改左右街都道録仍領觀事實又用至道中¶
　　内侍洪正一故事　上心眷顧每示優假如¶
　　此然迨今歲月寖久未有紀之金石以侈¶
<pb:KR4d0268_SBCK_016-4b>¶
　　上賜者紹熙五年六月知觀事冲素大師邵¶
　　君道俊始礲石來請(某)為文傳示後世(某)實¶
　　紹興朝士屢得對行殿同時廷臣零落殆盡¶
(某)適後死獲以草野之文登載盛事頋不幸¶
　　歟伏觀寧夀觀實居七寳山之麓表裏湖江¶
　　拱輔宫闕前帶馳道後枕崇阜盡得都邑之¶
　　勝廣殿中峙修廊外翼雲章寳室籖帙富麗¶
　　浩浩乎道山蓬萊之藏也鍾經二樓翬飛霄¶
　　漢飄飄乎化人中天之居也金符象簡羽流¶
<pb:KR4d0268_SBCK_016-5a>¶
　畢集進趨有客肅恭齋法濟濟乎茹靈芝飲¶
　沆瀣之衆也導以霓旌節以玉磬侍者翼從¶
　以登講席琅琅乎徹九天震十方之音也祐¶
　陵之御畫　德夀　重華之宸翰煥乎河雒¶
　之圖書也鴻鍾大鼎華蓋寳劒禇遂良吳道¶
　子之遺蹟卓乎祕府之恠珍也榮光異氣夜¶
　燭天半所以扶衛社稷安鎮夷夏者於是乎¶
　在非他宫館壇宇可得而比永惟我　髙宗¶
　皇帝實與三茆君自渾沌溟涬開闢之初赤¶
<pb:KR4d0268_SBCK_016-5b>¶
　明龍漢浩刼之前俱以願力應世濟民雖時¶
　有古今迹有顯晦其受命上帝以福天下則¶
　合若符劵及夫風御上賔威神在天與三十¶
　六帝翺翔太虚三茆君亦與焉時臨熙壇頋¶
　享明薦用敷佑于我　聖子　神孫降福發¶
　祥時萬時億於虖休哉(某)既述觀之所繇興¶
　且繫之以銘曰¶
　炎祚中否開真人以大誓願濟下民左右虚¶
　皇友三真坐令化國風俗淳乃營斯宫示宿¶
<pb:KR4d0268_SBCK_016-6a>¶
　因丹碧岌嶪天與隣神君龍虎呵重闉鯨鍾¶
　横撞震無垠錦旛寳葢髙嶙峋天華龍燭晝¶
　夜陳厯載九九符尭仁超然脱屣侍帝晨遺¶
　澤渗漉萬㝢均歲豐兵偃無吟呻咨尓衆士¶
　嚴冠巾以道之真治子身服膺聖訓常如新¶
　冲霄往從龍車塵¶
　　　　　嚴州烏龍廣濟廟碑¶
　山川之祀自虞書以來見於載籍與天地宗¶
　廟並或謂山川興雲雨澤枯槁宜在秩祀非¶
<pb:KR4d0268_SBCK_016-6b>¶
　必有神主之以予考之殆不然維嶽降神生¶
　甫及申山川之神降而為人與人死而為山¶
　川之神一也豈幸而見於經則可信後世則¶
　舉不可信耶栁宗元死為羅池之神其傳甚¶
　怪而韓文公實之張路斯自人為龍廟于頴¶
　上其傳尤怪而蘇文忠公實之葢二神者所¶
　傳雖不可知而水旱之禱卓乎偉哉不可泯¶
　没則二公亦不得而揜也予適蜀見李冰張¶
　惡子廟於離堆梓潼之山皆血食千載非獨¶
<pb:KR4d0268_SBCK_016-7a>¶
　　世未有疑者蓋其靈響暴著亦有不容置疑¶
　　者矣嚴州烏龍山廣濟廟之神曰忠顯仁安¶
　　靈應昭惠王舊碑以為唐貞觀中人姓邵氏¶
　　所記甚詳雖幽顯殊隔不可盡質然神靈動¶
　　人如羅池變化不測如潁上歴數百年未嘗¶
　　少替而　朝廷之所褒顯吏民之所奉事亦¶
　　猶一日此烏可以幸得㦲至於紹興辛巳東¶
　　海之師羣胡見巨人皆長丈餘戈㦸麾旄出¶
　　没煙雲間則相告曰烏龍神兵至矣或降或¶
<pb:KR4d0268_SBCK_016-7b>¶
　　遁去無敢枝梧者是又與東晉八公山及慶¶
　　歷嘉嶺神之事相埒然彼皆在近境而此獨¶
　　見於山海阻絶數千里之外豈不尤異也哉¶
　　不得韓蘇之文以侈大其傳而邦人進士沈¶
　　奐頋以屬筆於(某)辤卑事偉有足恨者廼作¶
　　送迎神詩一章使併刻之實慶元五年十月¶
　　甲子也其辤曰¶
　　王之生兮值唐初基龍翔于天兮英雄是資¶
　　獨沉草萊兮黙不得施巉然萬仞兮胷中之¶
<pb:KR4d0268_SBCK_016-8a>¶
　竒使得小試兮冒白刃而搴朱旗丈夫戰死¶
　兮固亦其宜死於不遭兮精神曷歸王亦何¶
　懟兮人則為悲烏龍之山兮跨空巍巍築傑¶
　屋兮奉祠釀桂兮羞芝彈箜篌兮吹参差王¶
　捨斯民兮逝何之錫以祉兮燕及惸嫠歲屢¶
　豐兮長無凶饑擁羽葢兮駕玉螭時節來饗¶
　兮民之依　國有征誅兮克相王師長戈大¶
　纛兮肅肅陰威埽平河雒兮前功弗隳隆名¶
　顯爵兮永世有辤¶
<pb:KR4d0268_SBCK_016-8b>¶
　　　　　德勲廟碑¶
　自古王者經綸草昧戡定亂略必有熊羆之¶
　士不貳心之臣内任心膂之寄外宣股肱之¶
　力而廟謨國論密賴以决實兼将相之任者¶
　在我　髙宗皇帝時有若太師循忠烈王張¶
　公實維其人粤自　髙宗厯試于外開大元¶
　帥府總天下兵首以山西豪傑入侍帷幄龍¶
　飛順動避狄南渡公則有扶天夾日之功蕭¶
　墻釁起羣公喑拱公則倡勤王復辟之大䇿¶
<pb:KR4d0268_SBCK_016-9a>¶
　氛祲内侵戎馬豕突公則奮却敵禦侮之竒¶
　略巨盜乗間羣兇和附公則建剪除安輯之¶
　成績由是不數年間國勢安强夷虜奪氣請¶
　和而一二重将未還宿衛論者咸非為非長¶
　久計公則率先請罷宣撫使事奉朝請章再¶
　上引義&KR0548;欵於是議始定士大夫咸謂其得¶
　大臣體而　髙宗亦每謂之腹心舊将又曰¶
　從來待卿如家人又曰是人與他功臣相去¶
　萬萬葢　髙宗蹈履艱危身濟大業沉機獨¶
<pb:KR4d0268_SBCK_016-9b>¶
　智燭微察逺以為方海内横流巡幸四方暴¶
　衣露葢周衛單寡非如中都髙拱蜵蜎蠖濩¶
　之居江流阻囏海道阽危非如平時安行清¶
　蹕馳道之中不有如公者協心同徳均禍福¶
　共安危譬之一家父兄有急子弟不召而自¶
　至譬之一身頭目有患手足不令而自力則¶
　天下之計将以誰諉爰盎謂絳侯功臣非社¶
　稷臣則社稷臣與功臣果異建炎以來功臣¶
　則有矣至可名社稷臣者非公而誰　故國¶
<pb:KR4d0268_SBCK_016-10a>¶
　　家所以褒表崇異常出等夷之上非私恩也¶
　　及配享　髙宗廟庭其次偶居其後或者疑¶
　　焉是不然唐名将前曰英衛後曰李郭衛公¶
　　汾陽之勲德巍如泰山終不以姓名次序為¶
　　歉　欽宗皇帝下詔褒顯故老而范文正公¶
　　次司馬文正之下司馬公之賢不肖不過與¶
　　范公等范公輔政先數十年聲詩所載以配¶
　　䕫卨而頋乃居次世豈以此為有抑揚之意¶
　　哉公之曽孫鎡三世傳嫡長始築廟於居第¶
<pb:KR4d0268_SBCK_016-10b>¶
　　之東廟成以　髙宗御書徳勲二大字為廟¶
　　之名自忠烈以下為三室忠烈之配曰秦國¶
　　夫人魏氏漢國夫人章氏第二室曰少傅公¶
　　諱子厚配曰漢國夫人蕭氏第三室曰少師¶
　　公諱宗元配曰楚國夫人劉氏維忠烈王勲¶
　　業之詳與夫世諱字系官爵葬有碑諡有誥¶
　　史有傳此不復載頋廟祭宜有歌詩刻于麗¶
　　牲之碑乃作詩曰¶
　　　　　宋傳九聖　髙宗是承¶
<pb:KR4d0268_SBCK_016-11a>¶
　　　　化龍渡江　天開中興¶
　　　　維忠烈王　翼從帝旁¶
　　　　捐身棄孥　獨當豺狼¶
　　　　煙塵未息　變生肘腋¶
　　　　首倡義師　氣沮金石¶
　　　　大業復隆　退不矜功¶
　　　　雪涕引罪　身衛行宫¶
　　　　國有大難　我則出捍¶
　　　　功成愈謙　将士畏歎¶
<pb:KR4d0268_SBCK_016-11b>¶
　　　　旣空盜藪　鏖虜淮右¶
　　　　柘臯之捷　梁楚無冦¶
　　　　河雒将平　虜畏乞盟¶
　　　　亟上虎符　就第王城¶
　　　　茂勲明徳　爛然史冊¶
　　　　燕及家國　匪王孰克¶
　　　　築廟作主　三室同宇¶
　　　　歲時奉享　豐豆碩爼¶
　　　　國有世臣　家有元孫¶
<pb:KR4d0268_SBCK_016-12a>¶
　　　　咨尓後人　祗栗廟門¶
　　　　　泰州報恩光寺禪寺最吉祥殿碑¶
　天下無不可舉之事亦無不可成之功始以¶
　果終以不倦此事之所以舉而功之所以成¶
　也海陵通川之間自建炎後為盜區戰塲中¶
　雖息兵然猶鬼嘯狐嗥於藜莠瓦礫中自官¶
　寺民廬皆略具爾未幾復有紹興辛巳虜禍¶
　前日之略具者又踐蹂燔燒滌地而盡乾道¶
　淳熙以來中外無事函養滋息且以國力興¶
<pb:KR4d0268_SBCK_016-12b>¶
　葺之迨今四十年而城郭邑屋尚未能復承¶
　平之舊至於浮圖之廬又非郡縣所急或盛¶
　或衰皆在仕者所不問則其舉事若尤難者¶
　嗚呼是特不遇浮圖之傑耳信有之未見其¶
　果難也泰州報恩光孝禪寺是巳寺始為天¶
　寧萬夀寺今名蓋用紹興　詔書改賜亦火¶
　於辛巳之變有祖彦師者復葺之未成而化¶
　中間屢易主者至紹熙中今長老徳範師應¶
　轉運陳公損之之請而至寺雖粗建而大役¶
<pb:KR4d0268_SBCK_016-13a>¶
　　多未之舉有巨鐘千石方寺壊於兵時樓焚¶
　　鍾墮扁而不壊範始至奮曰鐘不壊寺将興¶
　　之符也吾舉事将自鐘始乃建樓百尺以棲¶
　　鐘鐘始鑄歲在乙夘至是三乙夘矣而樓成¶
　　人咸異之遂議佛殿殿之役最大度費錢數¶
　　千萬見者縮頸曰使可為豈至今日邪範曰¶
　　不然吾當與有縁者力成之不敢以難故止¶
　　已而有居士劉洪首施錢五百萬施者不勸¶
　　而集積為四千萬有竒乃伐木於黄岡蔽流¶
<pb:KR4d0268_SBCK_016-13b>¶
　　而下方役之興以闗征為懼常平使者王公¶
　　寧聞之曰斯殿以資　永祐陵在天之福孰¶
　　敢議者吾當任其事於是所至皆為弛禁殿¶
　　以崇成為重屋八楹東西百三十六尺南北¶
　　九十六尺髙百一十尺佛菩薩阿羅漢三十¶
　　有一軀㑹王公去而後使者韓公梴取華嚴¶
　　經語書殿之顔曰最吉祥殿範又為閣六楹¶
　　以奉　今天子昔在潜邸賜前住持覺深碧¶
　　雲二大字閣之廣袤雄麗亦略與殿稱餘芳¶
<pb:KR4d0268_SBCK_016-14a>¶
　方丈寝堂厨庫水陸堂兩廡累數十年不能¶
　成者皆不淹歲而備最其費為緡錢二十萬¶
　在它人若寝食不遑暇範獨終日從容倡道¶
　以進其徒一謦欬一顧視皆具第一義學者¶
　往往得入而其師别峯之法遂盛行於江淮¶
　間矣凡一寺内外莫不粲然復興是殿實為¶
　之冠慶元六年夏四月範使其書記蜀僧祖¶
　興來求予作碑予既盡述其始末且為之銘¶
　銘曰¶
<pb:KR4d0268_SBCK_016-14b>¶
　海陵奥區名寰中長淮大江為提封於皇¶
　徽祖御飛龍臣民薦福遐邇同是邦巍然千¶
　柱宫中有廣殿奉大雄環材蔽江西徂東波¶
　神呵䕶是雲從璇題藻井翔空虗丹碧髹琧¶
　無遺工刼火不能壊鴻鐘雷震鯨吼聲隆隆¶
　層閣閟奉龍鸞蹤榮光夜起騰長虹　徽祖¶
　聖徳齊天崇澤覃草木函昆蟲咨爾梵衆極¶
　嚴恭　煕運共慶千載逢餘福漸被兼華戎¶
　長佑農扈消兵𤇺¶
<pb:KR4d0268_SBCK_016-15a>¶
　　　　　洞霄宫碑¶
　造化之初昆侖旁薄一氣既分天積氣於上¶
　地積塊於下明爲日月幽爲鬼神聚爲山嶽¶
　海瀆散爲萬物萬物之最靈爲人人之最靈¶
　爲聖哲爲僊眞而道爲天地萬物之宗幽明¶
　鉅細之統此虙羲黄帝老子所以握乾坤司¶
　變化也其書爲易六十四卦道德五千言陰¶
　符西昇度人生神之經列圄寇荘周闗喜之¶
　書其學者必謝去世俗練精積神棲於名山¶
<pb:KR4d0268_SBCK_016-15b>¶
　喬岳略與浮屠氏同而篤於父子之親君臣¶
　之義與尭舜周公孔子遺書無異浮屠氏葢¶
　有弗及也臨安府洞霄宫舊名天柱觀在大¶
　滌洞天之下葢學黄老者之所廬其來久矣¶
　至我宋遂與嵩山崇福宫獨為天下宫觀之¶
　首以寵輔相大臣之去位者亦有以提舉洞¶
　霄召拜左相者則其地望之重殆與昭應景¶
　靈醴泉萬夀太一神霄寳籙為比它莫敢望¶
　在　真宗皇帝時始制詔改宫名賜金寳牌¶
<pb:KR4d0268_SBCK_016-16a>¶
　　又賜仁和縣田十有五頃奉齋醮悉除其租¶
　　賦至政和間宫以厯歲久穿壊漫漶　徽宗¶
　　皇帝降度牒三百命兩浙轉運司復興葺之¶
　　歲度童子一人為道士建炎中又廢于兵火¶
　　髙宗皇帝中興大業聞之當宁太息乃紹興¶
　　二十五年以　皇太后之命建昊天殿鐘樓¶
　　經閣表以崇閎繚以脩廡費出慈寧宫梓匠¶
　　工役具於修内步軍司中使臨䕶犒賜踵至¶
　　既不以命有司而山麓之民亦晏然不知有¶
<pb:KR4d0268_SBCK_016-16b>¶
　　役一旦告成金碧之麗光照林谷鐘磬之作¶
　　聲摩雲霄見者疑其天降地涌而神運鬼輸¶
　　也可謂盛矣及　上脱屣萬幾頥神物表遂¶
　　以乾道二年自德夀宫行幸山中駐蹕累日¶
　　勑太官進蔬膳親御翰墨書度人經以賜自¶
　　有天地即有此山殊尤之迹未有若此者慶¶
　　元六年九月葆光大師宫都監潘三華與知¶
　　宫事髙守中同知宫事水丘居仁以告山陰¶
　　陸(某)曰願有紀以為無窮之傳(某)以疾未能¶
<pb:KR4d0268_SBCK_016-17a>¶
　屬槀後三年同知宫事王思明與其徒李知¶
　柔杭濤江入東繼以請乃叙載其本末如此¶
　且為之銘曰¶
　　　在宋祥符　帝錫之書　乃作昭應¶
　　　比隆羲圖　元豐景靈　列聖攸居¶
　　　元祐上清　以祝帝儲　棟宇煌煌¶
　　　煥于天衢　徽祖神霄　誕彌九區¶
　　　迨我髙皇　東巡于吳　睠言天柱¶
　　　鎮兹行都　警蹕來臨　神明翊扶¶
<pb:KR4d0268_SBCK_016-17b>¶
　　　乃御幄殿　穆清齋居　天日下照¶
　　　雨露普濡　迨今遺民　注望屬車¶
　　　三聖嗣興　光紹聖謨　千礎之宫¶
　　　鶱騰太虗　寳磬鴻鐘　震于江湖¶
　　　肆作頌詩　用紀絶殊¶
渭南文集巻第十六¶
